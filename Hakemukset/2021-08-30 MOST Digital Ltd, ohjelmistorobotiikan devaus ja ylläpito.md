Hei,

sain Pyry Pajuselta tiedon, että haette työntekijöitä ohjelmistorobotiikan kehitykseen ja ylläpitotehtäviin. Opiskelen tekoälyä Pyryn kanssa samalla luokalla Satakunnan Ammattikorkeakoulussa. Tulen valmistumaan vuonna 2023.

Minulla on yli kymmenen vuoden kokemus ohjelmoinnista työelämässä, ja sitä ennen harrastuksenakin ohjelmoinnista usean vuoden kokemus. Pääasiallinen ohjelmointikieleni on viime vuosiin saakka ollut PHP, jolla olen tehnyt erilaisia web-toteutuksia pienistä kotisivuista isompiin selainkäyttöisiin applikaatioihin sekä ainoana kehittäjänä, että useamman kehittäjän tiimityönä. Muita osaamiani ohjelmointikieliä ovat JavaScript, Python, MySQL, HTML, CSS ja suomalainen CoolBasic.

Tarjoamassanne työpaikassa käytetään ohjelmointikielenä Pythonia, jonka opiskelun aloitin vuosi sitten Satakunnan Ammattikorkeakoulussa. Pythonista osaan perusteet hyvin. En voi sanoa olevani Pythonissa vielä asiantuntija, mutta pitkä aiempi kokemukseni ohjelmoinnista antaa minulle hyvät eväät kehittyä myös Pythonin suhteen. Toisaalta arvelen, että vahva kokemus web-puolelta voi olla hyödyksi myös ohjelmistorobotiikan parissa silloin kun tehtävänä on hakea tietoa nettisivuilta tai nettiselaimessa toimivista ohjelmista, jolloin HTML-koodin tulkinta on vahvuuteni.

Pyry kertoi minulle, että työssä käytetään paljon Pythonin Selenium-, Pywinauto- ja PyAutoGUI-kirjastoja. Nämä kirjastot eivät ole minulle tuttuja. Seleniumista olen kuitenkin kuullut aiemmin, ja sen osaamisesta olisi minulle hyötyä myös web-ohjelmointitaitojeni kehittämiseksi. Pywinauto:n mahdollisuus automatisoida Windows-työasemien käyttöä vaikuttaa mielenkiintoiselta!

Olen kiinnostunut tehtävästä erityisesti siksi, että ohjelmistoautomaatio voi tarjota myös itselleni uusia tapoja tehdä asioita omalla tietokoneellani. Koen tärkeäksi sen, että olen itse kiinnostunut niistä asioista, joita tuotan asiakkaiden käyttöön.

Esimerkkeinä automatisoitavista tehtävistä Pyry mainitsi mm. laskutusten automatisoinnin. Olen toiminut aiemmassa työssäni autokorjaamoille suunnatun laskutusohjelmiston parissa, ja sen yhteyteen ohjelmoinut rajapinnan, joka välittää ohjelmalla luodut laskut verkkolaskuoperaattoreille. Näitä operaattoreita ovat olleet Maventa ja Ropo Group, joiden laskujenvälitysrajapinnat tulivat tässä yhteydessä minulle tutuiksi. Olen myös aiemmin toiminut kahdeksan vuotta yrittäjänä ja sen kautta sekä myynti- että ostolaskujen käsitteleminen on minulle tuttua.

Olen saanut sellaisen käsityksen, että olette hakemassa kokoaikaisia työntekijöitä. Tiedustelisin mahdollisuutta neuvotella osa-aikaisesta työsuhteesta. Tarkemmista tuntimääristä voimme sopia mahdollisen työhaastattelun yhteydessä.

Olen kotoisin Helsingistä ja asun tällä hetkellä Porissa.

Kiitän ystävällisesti mielenkiinnostanne ja jään odottamaan vastaustanne. Vastaan mielelläni mahdollisiin kysymyksiin.

Parhain terveisin Jarkko Linnanvirta